## Referaatti Kenny Heinosen Ryhmätyö ohjelmistokehityksessä -tutkielmasta

Ohjelmistokehityksessä työskennellään usein ryhmissä, jotka koostuvat erilaisista rooleista. Ryhmätyötaidot ovat alalla tärkeitä tästä syystä ja osaamisen jakamisen takia. Kenny Heinonen perehtyy tutkielmassaan (Ryhmätyö ohjelmistokehityksessä, Helsingin yliopisto 2013) ohjelmistokehitysprosessin eri vaiheissa ja rooleissa tarvittaviin ryhmätyötaitoihin tiimin ja työntekijöiden kannalta.

Ketterät menetelmät, kuten extreme programming ja scrum, perustuvat monipuoliseen tiimityöhön ja hyvään kommunikaatioon tiimin jäsenten kesken. Niinpä tiimien toimiva muodostaminen ja tiimien jäsenten ryhmätyötaitojen kehittäminen vaikuttavat tiimin mahdollisuuksiin saavuttaa tavoitteensa.

Heinonen tarkastelee tiimin jäsenten persoonallisuuspiirteitä Myers-Briggsin tyyppi-indikaattorin avulla ja peilaa ohjelmistokehitysprosessin rooleja näihin persoonallisuuspiirteisiin. Eri rooleissa on hänen mukaansa hyötyä erilaisista persoonallisuuspiirteistä: esimerkiksi vaatimusmäärittelijää auttavat empaattiset ja ekstrovertit piirteet, kun taas toteuttaja saattaa olla parempi introverttinä. Ylläpitäjäksi saattaa sopia rutiineista nauttiva, perusteellinen henkilö. Toisaalta ketterien menetelmien tiimeissä roolit usein sekoittuvat, ja ylipäätään sosiaaliset taidot ja joustavuus korostuvat.

Lisäksi Kenny Heinonen korostaa tutkielmassa, että ryhmätyötaidot ovat opittavissa oleva joukko erilaisia konkreettisia taitoja, joita on mahdollista kehittää. Hän esittää useita erilaisia käytännön harjoituksia, joilla omia ryhmätyötaitojaan voi kehittää. Samoja harjoituksia on mahdollista käyttää uuden ohjelmistokehitystiimin ryhmäyttämisessä ja tutustuttamisessa.
